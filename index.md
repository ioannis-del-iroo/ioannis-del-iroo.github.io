## Η ποιότητα και πληρότητα των πληροφοριών  στα  αρχεία πεσόντων. από εφημερίδες της εποχής 

Ιστορικό: Η αναζήτηση πεσόντων στο Μπιζάνι το 1912, ξεκίνησε, για να βρώ  στοιχεία  για τον αδελφό του πατέρα μου. Ήταν αναζήτηση για στοιχεία πεσόντων από τους οποίους ούτε ένα όνομα δεν υπάρχει στη διεύθυνση ιστορίας στρατού στην 8η μεραρχία στα Γιάννενα ή στο ηρώο και τον Δήμο Ιωαννίνων. Η αναζήτηση αυτή ξεκίνησε με προτροπή, ιδέες και βοήθεια δυο φίλων το 2021 μετα από αναζητήσεις ετών χωρίς αποτέλεσμα.

Το συνημμένο  αρχείο- σελίδων (85 σελίδες) από εφημερίδες εποχής με τα ονόματα τραυματιών και πεσόντων στην μάχη του Μπιζανίου  (1912-12-9 έως 1913-2-24) έχει σκοπό να  υπάρξει σαν ψηφιακό μνημείο για τους πεσόντες αυτών των μαχών, στην μνήμη του αδελφού του πατέρα μου Ιωάννη Παναγιώτου Δεληιάννη. Εκτός από το παρών κείμενο περιλαμβάνει και ένα μικρό  κείμενο για τον Ιωάννη Δεληγιάννη.

Η κάθε σελίδα εφημερίδας (συνήθως δεύτερη ή τρίτη σελίδα) είναι αρχειοθετημένη σε χωριστό φάκελο σε μορφή PDF.  Στον ίδιο φάκελο είναι και ο κατάλογος των τραυματιών–πεσόντων, χωριστά, σε μορφή  μεγεθυμένης φωτογραφίας JPEG. Έτσι είναι εύκολη η αναζήτηση ονομάτων. Η αλφαβητική μεταφορά των ονομάτων σε πίνακα WORD ή  EXCELL  ξεπερνάει τις δυνατότητες μου. 

Προέλευση πινάκων: Οι πίνακες προέρχονται από εφημερίδες εποχής που έχει ψηφιοποιήσει το ίδρυμα της βουλής των Ελλήνων. Οι καταχωρήσεις έχουν ορισμένα χαρακτηριστικά και παρέχουν εμμέσως επιπλέον στοιχεία.  Υπάρχουν καταχωρήσεις την ίδια μέρα σε διάφορες εφημερίδες, όπου διαφέρει η ευκρίνεια  της απεικόνισης. Μερικές φορές υπάρχει περικοπή ονομάτων προς το τέλος του καταλόγου. Επίσης υπάρχει διαφοροποίηση κάποιων ονομάτων ή επανάληψη του ιδίου ονόματος. Ο κατάλογος που προκύπτει δεν είναι πλήρης. Έτσι δεν βρήκα τα ονόματα Αθανάσιος Φούσιανης και Κωνσταντίνος Παπαδημητρίου, που υπάρχουν στο Ηρώο της Στεμνίτσας. Ο Αναστασιος Φατούρος υπάρχει στο κατάλογο της εφημεριδας Εμπρος με ημερομηνία 1912-12-21.

Στους περισσότερους καταλόγους δεν υπάρχει αναφορά του τόπου καταγωγής  των τραυματιών– πεσόντων είτε για οικονομία χώρου, είτε γιατί δεν έχει καταγραφεί από την επιτόπια καταγραφή, είτε γιατί απωλέστηκε κατά την μεταγραφή στη συνέχεια. Ο ίδιος κατάλογος, με ονόματα τόπου καταγωγής, μπορεί να υπάρχει σε άλλη εφημερίδα της ίδιας μέρας. Προφανώς ανάμεσα στην πρώτη επιτόπια καταγραφή και τη δημοσίευση υπάρχει πολλαπλή μεταγραφή του καταλόγου. Ενδιαφέρον έχουν τα ονόματα τραυματιών–πεσόντων με τόπο καταγωγής από πολύ μικρά μέρη, μερικά από τα οποία μου είναι άγνωστα, που σημαίνει ότι και τα μικρότερα χωριά έδωσαν φόρο αίματος. Σε αναλογία από Αθήνα και Θεσσαλονίκη αναφέρονται αναλογικά λίγα ονόματα.

Στους καταλόγους τραυματιών  παρουσιάζονται δίπλα στο όνομα μερικές φορές σε παρένθεση τα παρακάτω: “Απέθανε άμεσα” ή “Απέθανε  κατά τη μεταφορά”. 

Στους μεταφερόμενους  στα νοσοκομεία  (άμα δει κανείς τη σχετική φωτογραφία, καταλαβαίνει τη μικρή πιθανότητα του μεταφερόμενου τραυματία  να επιζήσει).  Δεν υπάρχει αναφορά αν μετά από μερικές μέρες ο τραυματίας απέθανε στο νοσοκομείο. Έτσι πρέπει να απεβίωσε και  ο αδελφός του πατέρα μου.

Στις εφημερίδες δεν υπάρχει αναφορά αν οι νεκροί  ετάφησαν, σε στρατιωτικό νεκροταφείο ή αν ο κάθε νεκρός απεδώθει στην οικογένεια.
Στους “Φονευθέντες”  υπάρχει  χωριστή πλήρης μνεία-σημείωση και πίνακας για πεσόντες βαθμοφόρους. 
Υπάρχουν ονόματα τραυματιών που προφανώς είναι εβραϊκής καταγωγή.
Στους καταλόγους εμφανίζονται, οι εξής δυνάμεις: ανεξάρτητο τάγμα Κρητών εθελοντών, ανεξάρτητο σύνταγμα Μετσόβου, Αυθύπαρκτο τάγμα Σπαθής, ομάδες υπό την αρχηγεία οπλαρχηγών, Ιερολοχήτες.   Τάγμα Ευζώνων  και τάγμα βατραχανθρώπων. Πεσόντες φοιτητές αναφέρονται ειδικά.

Στις 2021-2-23 στην ψηφιακή σελίδα colors of the past δημοσιεύτηκαν φωτογραφίες από τις μάχες στο Μπιζάνι. Φαντάροι που είναι μαυρισμένοι και γερασμένοι σε ένα αντίσκοινο-στρατιώτικό νοσοκομείο. Σε ένα τέτοιο πρέπει να άφησε την τελευταία του πνοή ο Γιάννης Δεληγιάννης. 
